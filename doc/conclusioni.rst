Conclusioni
-----------

II processo di digitalizzazione è un percorso ineludibile, ma che in
Italia stenta a decollare, richiedendo l'intervento della mano
pubblica in misura maggiore che negli altri Paesi, per trasformare
l'amministrazione in un'alleata di cittadini e imprese, evolvere le
nostre città in luoghi di comunità intelligenti e evolvere il nostro
sistema industriale in modo che sia più capace di raccogliere la
sfida della competitività digitale.

Nel recente passato una delle cause più rilevanti del ritardo
italiano è stata la frammentazione degli interventi che ha portato a
duplicazioni e inefficiente uso delle risorse, oltre che a una non
interoperabilità e integrazione dei servizi sviluppati.

A questo vuole rispondere questa strategia nazionale che oltre a
indicare le nuove iniziative, porta a sistema sinergico le azioni
già in essere.

Una strategia nazionale, intesa come regia unitaria che coordini il
processo di digitalizzazione a vari livelli facendo leva sulla
centralizzazione della spesa in ICT al fine di creare importanti
economie di scala che permettano di tradurre i risparmi della spesa
corrente in nuovi investimenti e di garantire l'adozione di
soluzioni tecnologiche interoperabili, massimizzando le sinergie. La
razionalizzazione dell'intero patrimonio pubblico ICT, sia hardware
sia software rappresenta un passaggio fondamentale di ammodernamento
ed efficienza.

Il ritardo italiano è poi un problema culturale fortemente generazionale
e geografico: la popolazione italiana, di cui una grande percentuale è
anziana, non utilizza i servizi internet nel Mezzogiorno, sia le imprese
sia i cittadini, hanno competenze digitali più carenti rispetto al resto
del Paese. Le imprese più piccole, addirittura, palesano livelli di
utilizzo dei servizi in rete inferiori a quelli delle famiglie.

Un deficit che compromette la competitività del nostro Paese e che
questa strategia affronta sia con opportune politiche di coesione per lo
sviluppo delle e-skills in grado di livellare le disparità, sia mediante
soluzioni come il progressivo switch-off dei tradizionali canali di
interlocuzione con la PA, per andare verso un percorso di innovation by
law.

L'analisi del contesto, infatti, registra risultati sensibilmente
migliori nei casi in cui i piani di digitalizzazione siano accompagnati
dall'obbligo di utilizzare esclusivamente il canale digitale per
compiere determinate operazioni, soprattutto per le imprese più piccole,
assicurando quindi un rapido aumento nell'utilizzo regolare di internet
che nell'arco di piano potrà raggiungere il target comunitario, sebbene
con un ritardo di circa 3 anni.

Italia Login, come asse cardine della strategia, rappresenta uno
switch-off associato a un grande sforzo pubblico per riprogettare i
servizi centrati sugli utenti: è dimostrato, infatti, che per i servizi
digitali di informazione, comunicazione e intrattenimento il divario con
il resto d'Europa è minore, pertanto, se i servizi della PA sono fatti
bene nella logica dell'esperienza utente, anche la domanda di questi
aumenterà naturalmente.

Italia Login vuole essere la casa online del cittadino e dell'impresa
italiana. Un'unica piattaforma che sostituisca l'eterogeneità
dell'offerta attuale e sappia integrare i piani verticali avviati
(sanità, scuola, giustizia, ecc.) in un'unica piattaforma di accesso,
attraverso il Servizio Pubblico d'Identità Digitale e l'anagrafe
nazionale della popolazione residente, che abiliterà la profilazione.

I luoghi della PA devono cambiare forma, devono essere un luogo di
accesso al mondo digitale sia attraverso i servizi che, se offerti solo
in modalità online portano inevitabilmente tutta la popolazione ad
utilizzare il canale digitale, sia favorendo l'accesso a internet in
wifi in tutti gli spazi pubblici, partendo da scuole e ospedali. Una
misura capace di trasformare il luogo pubblico in un luogo di
facilitazione e accompagnamento al digitale. Una Pubblica
amministrazione che diventa accessibile e trasparente, grazie al
rilancio degli open data offerti dalla PA ai cittadini e alle imprese,
anche come occasione di nuova imprenditoria. Questa strategia vuole
rappresentare un nuovo modo di concepire il ruolo del pubblico come
volano del mercato e al servizio del cittadino, sapendo che il digitale
è sinonimo di efficienza, trasparenza, crescita, lotta all'evasione, ma
che è soprattutto la porta per il nostro futuro.